{
  "tome": "Rdz",
  "testament": "Old Testament",
  "chapters": [
    {
      "number": "1",
      "verses": [
        {
          "number": "1",
          "content": {
            "I": "Na początku Bóg stworzył niebo i ziemię."
          }
        },
        {
          "number": "2",
          "content": {
            "I": "A ziemia była bezładną pustką. Ciemność zalegała nad bezmiarem wód, a duch Boży unosił się nad wodami."
          }
        },
        {
          "number": "3",
          "content": {
            "I": "Bóg rzekł: „Niech się stanie światłość”. I stała się światłość."
          }
        },
        {
          "number": "4",
          "content": {
            "I": "I widział Bóg, że światłość jest dobra. Oddzielił więc światłość od ciemności."
          }
        },
        {
          "number": "5",
          "content": {
            "I": "I nazwał Bóg światłość dniem, a ciemność – nocą. Zapadł wieczór i zaświtał poranek dnia pierwszego."
          }
        },
        {
          "number": "6",
          "content": {
            "I": "I rzekł Bóg: „Niech się stanie sklepienie wśród wód i niech oddzieli jedne wody od drugich”."
          }
        },
        {
          "number": "7",
          "content": {
            "I": "Uczynił więc Bóg to sklepienie i oddzielił wody pod sklepieniem od wód, które były nad nim. I tak się stało."
          }
        },
        {
          "number": "8",
          "content": {
            "I": "I nazwał Bóg sklepienie niebem. Zapadł wieczór i zaświtał poranek dnia drugiego."
          }
        },
        {
          "number": "9",
          "content": {
            "I": "I rzekł Bóg: „Niech się zbierze woda pod sklepieniem na jedno miejsce i niech się odsłoni sucha powierzchnia”. I tak się stało."
          }
        },
        {
          "number": "10",
          "content": {
            "I": "I nazwał Bóg suchą powierzchnię lądem, a zbiorowisko wody – morzem. I widział Bóg, że było to dobre."
          }
        },
        {
          "number": "11",
          "content": {
            "I": "I rzekł Bóg: „Niech ziemia napełni się zielonymi roślinami rozsiewającymi nasiona oraz różnymi gatunkami drzew, które rodzą owoce pełne nasion”. I tak się stało."
          }
        },
        {
          "number": "12",
          "content": {
            "I": "Ziemia wydała różne rodzaje zielonych roślin rozsiewających nasiona oraz różne gatunki drzew, które rodzą owoce pełne nasion. I widział Bóg, że było to dobre."
          }
        },
        {
          "number": "13",
          "content": {
            "I": "Zapadł wieczór i zaświtał poranek dnia trzeciego."
          }
        },
        {
          "number": "14",
          "content": {
            "I": "I rzekł Bóg: „Niech się staną światła na sklepieniu niebieskim, by oddzielały dzień od nocy i wyznaczały święta, dni i lata."
          }
        },
        {
          "number": "15",
          "content": {
            "I": "Niech jaśnieją na sklepieniu niebieskim i świecą nad ziemią”. I tak się stało."
          }
        },
        {
          "number": "16",
          "content": {
            "I": "I uczynił Bóg dwa wielkie światła: światło większe, aby rządziło dniem, i światło mniejsze, aby rządziło nocą, oraz gwiazdy."
          }
        },
        {
          "number": "17",
          "content": {
            "I": "Umieścił je Bóg na sklepieniu niebieskim, by świeciły nad ziemią,"
          }
        },
        {
          "number": "18",
          "content": {
            "I": "by rządziły dniem i nocą i oddzielały światło od ciemności. I widział Bóg, że było to dobre."
          }
        },
        {
          "number": "19",
          "content": {
            "I": "Zapadł wieczór i zaświtał poranek dnia czwartego."
          }
        },
        {
          "number": "20",
          "content": {
            "I": "I rzekł Bóg: „Niech się zaroją wody od istot żyjących, a ptactwo niech lata nad ziemią, pod sklepieniem niebieskim”."
          }
        },
        {
          "number": "21",
          "content": {
            "I": "I stworzył Bóg wielkie potwory morskie i wszelkie pływające istoty żywe, których pełno było w wodach, i wszelkie latające ptactwo różnego rodzaju."
          }
        },
        {
          "number": "22",
          "content": {
            "I": "Pobłogosławił je Bóg tymi słowami: „Bądźcie płodne, mnóżcie się i zapełniajcie wody morskie. Ptactwo zaś niech się mnoży na ziemi”."
          }
        },
        {
          "number": "23",
          "content": {
            "I": "Zapadł wieczór i zaświtał poranek dnia piątego."
          }
        },
        {
          "number": "24",
          "content": {
            "I": "I rzekł Bóg: „Niech ziemia zrodzi różne żywe istoty: bydło, zwierzęta pełzające i polne”. I tak się stało."
          }
        },
        {
          "number": "25",
          "content": {
            "I": "I Bóg uczynił różne polne zwierzęta, wszelkie bydło i zwierzęta pełzające. I widział Bóg, że było to dobre."
          }
        },
        {
          "number": "26",
          "content": {
            "I": "I rzekł Bóg: „Uczyńmy ludzi na Nasz obraz, podobnych do Nas. Niech panują nad rybami morskimi, nad ptactwem powietrznym, nad bydłem, nad całą ziemią i nad wszelkimi zwierzętami pełzającymi po ziemi”."
          }
        },
        {
          "number": "27",
          "content": {
            "I": "I stworzył Bóg ludzi na swój obraz: na obraz Boży ich stworzył. Stworzył ich jako mężczyznę i kobietę."
          }
        },
        {
          "number": "28",
          "content": {
            "I": "I błogosławił im, mówiąc: „Bądźcie płodni, mnóżcie się i zaludniajcie ziemię oraz czyńcie ją sobie poddaną. Panujcie nad rybami morskimi, nad ptactwem powietrznym i nad wszelką istotą poruszającą się po ziemi”."
          }
        },
        {
          "number": "29",
          "content": {
            "I": "I rzekł Bóg: „Oto dałem wam wszelkie rośliny na całej ziemi, wydające nasienie, i wszelkie drzewa owocowe, zawierające nasienie. Będą one dla was pokarmem."
          }
        },
        {
          "number": "30",
          "content": {
            "I": "A dla wszelkiego zwierzęcia polnego i wszelkiego ptactwa powietrznego, i dla wszystkiego, co się porusza po ziemi i ma w sobie życie, daję na pokarm wszelkie rośliny zielone”. I tak się stało."
          }
        },
        {
          "number": "31",
          "content": {
            "I": "I widział Bóg, że wszystko, co stworzył, było bardzo dobre. Zapadł wieczór i zaświtał poranek dnia szóstego."
          }
        }
      ]
    },
    {
      "number": "2",
      "verses": [
        {
          "number": "1",
          "content": {
            "I": "Tak Bóg dopełnił stworzenia nieba i ziemi wraz z tym, co na nich było."
          }
        },
        {
          "number": "2",
          "content": {
            "I": "W siódmym dniu dopełnił Bóg dzieła, nad którym pracował. Siódmego dnia przestał pracować po całym dziele, które uczynił."
          }
        },
        {
          "number": "3",
          "content": {
            "I": "I pobłogosławił Bóg ten siódmy dzień, i ustanowił go świętym, bo tego dnia przestał pracować po tym, jak dokonał dzieła stworzenia."
          }
        },
        {
          "number": "4",
          "content": {
            "I": "Takie są dzieje stworzenia nieba i ziemi.",
            "II": "Gdy Pan Bóg uczynił ziemię i niebo,"
          }
        },
        {
          "number": "5",
          "content": {
            "I": "nie było jeszcze na ziemi żadnego krzewu polnego i żadna trawa jeszcze nie wzeszła. Pan Bóg nie spuszczał bowiem deszczu na ziemię i nie było człowieka, który by pracował na roli"
          }
        },
        {
          "number": "6",
          "content": {
            "I": "i kopał w ziemi studnię, aby nawodnić glebę."
          }
        },
        {
          "number": "7",
          "content": {
            "I": "Pan Bóg ulepił człowieka z prochu ziemi i tchnął w jego nozdrza tchnienie życia. Odtąd człowiek stał się istotą żyjącą."
          }
        },
        {
          "number": "8",
          "content": {
            "I": "Pan Bóg zasadził ogród w Edenie, na Wschodzie, i umieścił tam człowieka, którego ulepił."
          }
        },
        {
          "number": "9",
          "content": {
            "I": "Pan Bóg sprawił, że wyrosły z gleby wszelkie drzewa o pięknym wyglądzie, których owoce nadawały się do jedzenia. W środku ogrodu natomiast rosło drzewo życia oraz drzewo poznania dobra i zła."
          }
        },
        {
          "number": "10",
          "content": {
            "I": "A z Edenu wypływała rzeka, która miała nawadniać ogród. Tam rozdzielała się na cztery rzeki."
          }
        },
        {
          "number": "11",
          "content": {
            "I": "Pierwsza to Piszon, która opływa całą krainę Chawila, gdzie znajduje się złoto."
          }
        },
        {
          "number": "12",
          "content": {
            "I": "A złoto tej krainy jest cenne. Jest tam również pachnąca żywica i czerwony kamień."
          }
        },
        {
          "number": "13",
          "content": {
            "I": "Druga rzeka to Gichon. Opływa ona całą krainę Kusz."
          }
        },
        {
          "number": "14",
          "content": {
            "I": "Trzecia rzeka zwie się Tygrys i płynie na Wschód od Asyrii. Czwarta rzeka to Eufrat."
          }
        },
        {
          "number": "15",
          "content": {
            "I": "Wziął więc Pan Bóg człowieka i dał mu odpocząć w ogrodzie Eden, aby go uprawiał i strzegł."
          }
        },
        {
          "number": "16",
          "content": {
            "I": "Przykazał też Pan Bóg człowiekowi: „Możesz jeść owoce ze wszystkich drzew tego ogrodu."
          }
        },
        {
          "number": "17",
          "content": {
            "I": "Nie wolno ci jednak jeść z drzewa poznania dobra i zła, bo gdy zjesz z niego, na pewno umrzesz”."
          }
        },
        {
          "number": "18",
          "content": {
            "I": "Potem rzekł Pan Bóg: „Nie jest dobrze, by człowiek był sam. Uczynię mu pomoc podobną do niego”."
          }
        },
        {
          "number": "19",
          "content": {
            "I": "Ulepił więc Pan Bóg z ziemi wszelkie dzikie zwierzęta i wszelkie ptactwo powietrzne. Przyprowadził je do człowieka, aby dowiedzieć się, jak on je nazwie. I wszystkie żyjące istoty miały się tak nazywać, jak on je nazwał."
          }
        },
        {
          "number": "20",
          "content": {
            "I": "Człowiek nadał nazwę wszelkiemu bydłu, wszelkim ptakom powietrznym i dzikim zwierzętom. Nie znalazł jednak pomocy odpowiedniej dla siebie."
          }
        },
        {
          "number": "21",
          "content": {
            "I": "Zesłał więc Pan Bóg głęboki sen na człowieka. A gdy ten zasnął, wyjął jedno z jego żeber, a miejsce to zapełnił ciałem."
          }
        },
        {
          "number": "22",
          "content": {
            "I": "Z żebra, które Pan Bóg wyjął z mężczyzny, utworzył kobietę i przyprowadził ją do niego."
          }
        },
        {
          "number": "23",
          "content": {
            "I": "Wtedy mężczyzna rzekł: „Ta wreszcie jest kością z moich kości i ciałem z mego ciała. Będzie się zwała kobietą, bo z mężczyzny została wzięta”."
          }
        },
        {
          "number": "24",
          "content": {
            "I": "Dlatego opuści mężczyzna swego ojca i swoją matkę, a złączy się ze swoją żoną, tak że staną się jednym ciałem."
          }
        },
        {
          "number": "25",
          "content": {
            "I": "Mężczyzna i jego żona byli nadzy, ale nie odczuwali wstydu."
          }
        }
      ]
    },
    {
      "number": "3",
      "verses": [
        {
          "number": "1",
          "content": {
            "I": "A wąż był bardziej przebiegły od wszystkich zwierząt polnych, które Pan Bóg uczynił. Rzekł on do kobiety: „Czy Bóg rzeczywiście powiedział: «Nie wolno wam jeść ze wszystkich drzew tego ogrodu»?”."
          }
        },
        {
          "number": "2",
          "content": {
            "I": "Kobieta odrzekła: „Owoce z drzew tego ogrodu jeść możemy,"
          }
        },
        {
          "number": "3",
          "content": {
            "I": "lecz o owocach drzewa, które jest w środku ogrodu, Bóg powiedział: «Nie będziecie z niego jeść, a nawet go dotykać, abyście nie umarli»”."
          }
        },
        {
          "number": "4",
          "content": {
            "I": "Odparł wąż kobiecie: „Na pewno nie umrzecie."
          }
        },
        {
          "number": "5",
          "content": {
            "I": "Ale Bóg wie, że gdy zjecie ten owoc, otworzą się wam oczy i staniecie się jak Bóg: poznacie dobro i zło”."
          }
        },
        {
          "number": "6",
          "content": {
            "I": "Wtedy kobieta spostrzegła, że owoce tego drzewa ładnie wyglądają, są dobre do jedzenia i do zdobycia wiedzy. Sięgnęła więc po owoc, zjadła i dała też mężczyźnie, który był przy niej, a on zjadł."
          }
        },
        {
          "number": "7",
          "content": {
            "I": "Wtedy obojgu otworzyły się oczy i poznali, że są nadzy. Zerwali więc liście z drzewa figowego i zrobili sobie przepaski."
          }
        },
        {
          "number": "8",
          "content": {
            "I": "A gdy mężczyzna i jego żona usłyszeli głos Pana Boga, przechadzającego się po ogrodzie podczas powiewu wiatru, ukryli się przed Panem Bogiem wśród drzew ogrodu."
          }
        },
        {
          "number": "9",
          "content": {
            "I": "Zawołał więc Pan Bóg mężczyznę i spytał: „Gdzie jesteś?”."
          }
        },
        {
          "number": "10",
          "content": {
            "I": "On odrzekł: „Słyszałem Twój głos w ogrodzie, zląkłem się, gdyż jestem nagi, i ukryłem się”."
          }
        },
        {
          "number": "11",
          "content": {
            "I": "Bóg zapytał: „Kto ci powiedział, że jesteś nagi? Czy zjadłeś z drzewa, z którego zakazałem ci jeść?”."
          }
        },
        {
          "number": "12",
          "content": {
            "I": "Odpowiedział mężczyzna: „Kobieta, którą postawiłeś przy mnie, dała mi owoc z drzewa i zjadłem”."
          }
        },
        {
          "number": "13",
          "content": {
            "I": "Pan Bóg zapytał kobietę: „Dlaczego to uczyniłaś?”. Kobieta odpowiedziała: „Wąż mnie skusił i zjadłam”."
          }
        },
        {
          "number": "14",
          "content": {
            "I": "Wówczas Pan Bóg rzekł do węża: „Ponieważ to uczyniłeś, bądź przeklęty wśród bydła i polnych zwierząt. Na brzuchu będziesz pełzać i proch będziesz jeść przez wszystkie dni swego życia."
          }
        },
        {
          "number": "15",
          "content": {
            "I": "Wprowadzam nieprzyjaźń między tobą a kobietą, między twoim potomstwem a jej potomstwem. Ono zdepcze ci głowę, a ty zranisz mu piętę”."
          }
        },
        {
          "number": "16",
          "content": {
            "I": "Do kobiety powiedział: „Pomnożę twoje bóle związane z porodem. W bólu będziesz rodziła dzieci. Do twojego męża będziesz lgnęła, ale on będzie panował nad tobą”."
          }
        },
        {
          "number": "17",
          "content": {
            "I": "Po czym rzekł do mężczyzny: „Ponieważ posłuchałeś kobiety i zjadłeś owoc z drzewa, z którego zakazałem ci jeść, przeklęta niech będzie ziemia z twego powodu. W trudzie będziesz zdobywał na niej pożywienie przez wszystkie dni życia."
          }
        },
        {
          "number": "18",
          "content": {
            "I": "Będzie ci ona rodziła ciernie i osty, a przecież twoim pokarmem mają być płody roli."
          }
        },
        {
          "number": "19",
          "content": {
            "I": "W pocie czoła będziesz zdobywał pożywienie, aż wrócisz do ziemi, bo z niej zostałeś wzięty. Bo z prochu jesteś i do prochu wrócisz”."
          }
        },
        {
          "number": "20",
          "content": {
            "I": "I dał mężczyzna swej żonie imię Ewa, bo stała się matką wszystkich żyjących."
          }
        },
        {
          "number": "21",
          "content": {
            "I": "Pan Bóg sporządził dla mężczyzny i kobiety ubrania ze skóry i ich okrył."
          }
        },
        {
          "number": "22",
          "content": {
            "I": "Mówił też Pan Bóg: „Oto człowiek stał się taki jak My – zna dobro i zło. Oby nie wyciągnął ręki i nie zerwał owocu z drzewa życia, by go zjeść i żyć na wieki”."
          }
        },
        {
          "number": "23",
          "content": {
            "I": "Usunął więc Pan Bóg człowieka z Edenu, aby uprawiał ziemię, z której został wzięty."
          }
        },
        {
          "number": "24",
          "content": {
            "I": "Wypędził go i postawił na wschód od Edenu cherubów z wirującym ognistym mieczem, by strzegli drogi do drzewa życia."
          }
        }
      ]
    }
  ]
}